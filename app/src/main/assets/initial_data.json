{
  "articles": {
    "6985849577": {
      "id": "6985849577",
      "title": "လူသားများ အချိန်မရွေး မျိုးတုန်းသွားဖို့ဆိုတာဟာ ဖြစ်နိုင်ခြေရှိပါတယ်",
      "date": "November 14, 2019",
      "body": "နျူကလိယလက်နက်များ၊ ဇီဝလက်နက်များ၊ ကမ္ဘာကြီး တစ်ဖြည်းဖြည်းပူနွေးလာမှုများကို ခဏမေ့ထားလိုက်ပါ။ အလွန်ကြီးမားတဲ့ မီးတောင်များပေါက်ကွဲခြင်း၊ ဥက္ကာခဲများ ကျဆင်းရိုက်ခက်ခြင်း အစရှိတဲ့ သဘာဝ ဖြစ်စဉ်များကြောင့် နှစ်တိုင်းနှစ်တိုင်းမှာ လူသားများမျိုးတုန်းပျောက်ကွယ်သွားနိုင်တဲ့ အခွင့်အရေးဟာ အပုံ ၁၄,၀၀၀ ပုံ ၁ ပုံ ခန့် ရှိတယ်လို့ Oxford University မှ သုတေသီများက ခန့်မှန်းထားကြပါတယ်။\\n\\n\n\nပြီးခဲ့တဲ့ အောက်တိုဘာလတုန်းကလည်း Oxford ကပဲ အခြားသုတေသီအဖွဲ့တစ်ဖွဲ့က လူသားများ မျိုးတုန်းပျောက်ကွယ်သွားနိုင်ခြေနဲ့ပတ်သက်ပြီး အခြား စာစောင်တစ်ခု တင်ပြခဲ့ဖူးပါတယ်။ ပြီးတော့ လူများဟာလည်း ဒီလူသားတို့မျိုးတုန်းပျောက်ကွယ်ခြင်းနဲ့ပတ်သက်ပြီး တကူးတက သတိမူမိပုံမရဘူးလို့ သုံးသပ်ထားပါတယ်။\\n\\n\n\nအဆိုပါ အောက်တိုဘာလအတွင်းက သုတေသီများဟာ အမေရိကန်နဲ့ ဗြိတိန်တို့မှ လူပေါင်း ၂,၅၀၀ ခန့်ကို အခြေအနေ ၃ ခုထဲက ဘယ်အရာစာ ဖြစ်နိုင်ခြေအရှိဆုံးလဲလို့ ထင်သလဲဆိုပြီး အစဉ်လိုက် ရွေးချယ်ခိုင်းခဲ့ပါတယ်။ မျိုးတုန်းပျောက်ကွယ်နိုင်ခြေမရှိ၊ လူဦးရေရဲ့ ၈၀% ကို မျိုးတုန်းပျောက်ကွယ်နိုင်ခြေ နဲ့ အပြည့်အဝမျိုးတုန်းပျောက်ကွယ်ခြင်း တို့ပဲဖြစ်ပါတယ်။\\n\\n\n\nဒီအခါမှာတော့ စာဖတ်သူတို့ မျှော်မှန်းထားသလိုပဲ “မျိုးတုန်းပျောက်ကွယ်နိုင်ခြေမရှိ” ဆိုတာဟာ ရွေးချယ်မှုအများဆုံးဖြစ်ခဲ့ပြီး “အပြည့်အဝမျိုးတုန်းပျောက်ကွယ်ခြင်း” ကတော့ ရွေးချယ်မှု အနည်းဆုံးဖြစ်ခဲ့ပါတယ်။ ပြီးတော့ အလယ်က “လူဦးရေရဲ့ ၈၀% မျိုးတုန်းပျောက်ကွယ်နိုင်ခြေ” ကတော့ လူသားတို့အတွက် အကြီးမားဆုံး ရိုက်ခက်မှုကြီးဖြစ်လိမ့်မယ်လို့ ဖြေခဲ့ကြပါတယ်။\\n\\n\n\nဒါကြောင့် အရိုးရှင်းဆုံးနဲ့ နည်းလမ်းသိပ်မကျတဲ့ နည်းလမ်းကိုအသုံးပြုပြီး လူတွေကိုမေးကြည့်ရာမှာ အပြည့်အဝမျိုးတုန်းပျောက်ကွယ်ခြင်း ဟာ ဖြစ်လဲမဖြစ်နိုင်သလို အရမ်းလမ်း မဆိုးရွားဘူးလို့ လူတွေက ယူဆထားတာတွေ့ရပါတယ် လို့ သုတေသီများက ရေးသားခဲ့ကြပါတယ်။\\n\\n\n\nပြီးတော့ သုတေသီများက ဒီစစ်တမ်းကြီးတစ်ခုလုံးကို လူများအစား မြင်းကျားများကို အစားထိုးလိုက်ရာမှာတော့ ဖြေကြားသူများက မြင်းကျားများအားလုံးပျောက်ကွယ်သွားခြင်းဟာ ၈၀% သော မြင်းကျားများ ပျောက်ကွယ်ခြင်းထက် ပိုမိုဆိုးရွားလိမ့်မယ်လို့ ဖြေကြားခဲ့ကြပါတယ်။\\n\\n\n\nဒီမှာ လူအများတွေးတောသွားပုံကို ခန့်မှန်းကြည့်မယ်ဆိုရင် လူအများအပြားပျောက်ကွယ်သွားပြီးနောက် ကျန်ရစ်ခဲ့တဲ့ လူသားများ ခံရမယ့် ဒုက္ခဟာ ပိုမိုကြီးမားလိမ့်မယ်လို့ မြင်နေခြင်းပဲ ဖြစ်ပါတယ်။ နောက်တစ်နည်းအရပြောမယ်ဆိုရင်တော့ ကျွန်တော်တို့ဟာ မြင်းကျားများ အားလုံးမရှိခြင်းဟာ မြင်းကျားများ အများအပြားပျောက်ကွယ်သွားခြင်းထက် ပိုမိုဆိုးရွားတယ်လို့မြင်နေပြီး လူများနဲ့ပတ်သက်ရင်တော့ ပြောင်းပြန်မြင်နေခြင်းပဲ ဖြစ်ပါတယ်။\\n\\n\n\nဒီမှာ နောက်ထပ်စာတမ်းကိုပြုစုတဲ့ သုတေသီများ ထောက်ပြလိုတာကတော့ လူသားမျိုးစိတ်တစ်ခုလုံး ပျောက်ကွယ်သွားခြင်းဟာ အချိန်မရွေးဖြစ်လာနိုင်ပြီး ကြုံတွေ့လာမယ့် အရာမှန်သမျှကို တားဆီးနိုင်ဖို့အတွက် ကျွန်တော်တို့မှာ နည်းပညာများ မရှိသေးဘူးဆိုတာပဲဖြစ်ပါတယ်။",
      "img": "https://i0.wp.com/www.curiositymm.org/wp-content/uploads/2019/11/human-extinction.jpg?w=752&ssl=1",
      "claps": 12,
      "comments_count": 1,
      "comments": {
        "4972488827": {
          "id": "4972488827",
          "text": "",
          "img": "",
          "user": {
            "id": "6598211102",
            "name": "koko",
            "profile": ""
          }
        }
      }
    },
    "4879314265": {
      "id": "4879314265",
      "title": "လအလွန်ထူးဆန်းသော အရာများက အဝေးမှ ဂလက်ဆီများကို ချုပ်ကိုင်ထားသလား",
      "date": "November 13, 2019",
      "body": "ကမ္ဘာကနေ အလင်းနှစ်သန်းပေါင်းများစွာ ဝေးကွာတဲ့ နေရာမှ ဂလက်ဆီအစုအဝေးများကို အလွန်ကြီးမားပြီး အမျိုးအမည်မသိရတဲ့ အရာတစ်ခုက ချုပ်ကိုင်ထားနေသလို တွေ့ရတယ်လို့ ဆိုပါတယ်။ ဒီအရာများကို မမြင်နိုင်သေးပဲ လက်ရှိသိထားရတဲ့ နက္ခတ်ရူပဗေဒနည်းပညာများနဲ့ မဖြေရှင်းနိုင်သေးဘူးလို့ Vice မှာ ဖော်ပြထားပါတယ်။ ပြီးတော့ ဒီတွေ့ရှိမှုဟာ ကျွန်တော်တို့ စကြဝဠာကြီးနဲ့ပတ်သက်ပြီး ကျွန်တော်တို့ရဲ့ အခြေခံနားလည်မှုများကို ပြန်လည်မေးခွန်းထုတ်စေနိုင်ပါတယ်။\\n\\n\n\n“အခုထောက်လှမ်းရရှိတဲ့ တွေ့ရှိမှုများဟာ အလွန်ကြီးမားပြီး ကျွန်တော်တို့ မမြင်နိုင်သေးတဲ့ အရာတစ်ခုနဲ့ သက်ဆိုင်နေနိုင်ပါတယ်။ ဘာကြောင့်လဲဆိုတော့ အနည်းဆုံးအားဖြင့် 6 megaparsecs [1 megaparsec = 3.3 light years] လောက်ဝေးနေကြတဲ့ ဂလက်ဆီကြီးများဟာ အချင်းချင်း အကျိုးသက်ရောက်မှုများ ဖြစ်ပေါ်နေတယ်ဆိုတာဟာ သူတို့ကို ဆက်သွယ်ထားတဲ့အရာ ဘာမှမရှိပဲတော့ မဖြစ်နိုင်ပါဘူး။” လို့ Korea Astronomy and Space Science Institute မှ နက္ခတ်ဗေဒပညာရှင်တစ်ဦးဖြစ်သူ Hyeop Lee က Vice ကို ပြောကြားခဲ့ပါတယ်။\\n\\n\n\nအခုလက်ရှိမှာလည်း သိပ္ပံပညာရှင်များ ရှာဖွေတွေ့ရှိထားတဲ့ ဂလက်ဆီများထဲမှာ အတော်အများဟာ ဒီလို အမျိုးအမည်မသိရတဲ့ အရာတစ်ခုနဲ့ ဆက်နွယ်နေနိုင်ပါတယ်။ ပြီးခဲ့တဲ့ အောက်တိုဘာလတုန်းက The Astrophysical Journal မှာ Hyeop Lee တင်ပြထားတဲ့ စာတမ်းတစ်ခုမှာဆိုရင် ဂလက်ဆီပေါင်း ရာဂဏန်းခန့်ဟာ တစ်ခုနဲ့တစ်ခု အလင်းနှစ်သန်းပေါင်းများစွာ ဝေးကွာနေကြပေမယ့် တစ်ထပ်တည်းဖြစ်တဲ့ လည်ပတ်မှုများကိုသာ ပြုလုပ်နေကြတာကို ထောက်ပြထားပါတယ်။\\n\\n\n\nပြီးတော့ ၂၀၁၄ ခုနှစ်တုန်းက Astronomy and Astrophysics ဂျာနယ်မှာတင်ပြခဲ့တဲ့ နောက်ထပ်စာတမ်းတစ်ခုမှာ ဆိုရင်လည်း မဟာတွင်းနက်ကြီးများ(ဂလက်ဆီများဗဟိုမှာရှိတဲ့ supermassive black holes များ) ဟာ အလင်းနှစ် ဘီလီယံချီပြီး ဝေးကွာနေပေမယ့် တစ်ခုနဲ့တစ်ခု လှုပ်ရှာပုံချင်းတူညီ align ဖြစ်နေတာကို တွေ့ခဲ့ရပါသေးတယ်။\\n\\n\n\nအခု ကျွန်တော်တို့ သိထားတဲ့ ရူပဗေဒနိယာမများအရ အနည်းငယ်နီးကပ်တဲ့ smaller scale မှ ဂလက်ဆီများ၊ တွင်းနက်များ တစ်ခုနဲ့တစ်ခု အကျိုးသက်ရောက်နေတတ်တာ လက်ခံနိုင်ပေမယ့် အခုလို အလွန်ဝေးကွာပြီး ရာချီဖြစ်ပျက်နေတဲ့ အပြုအမူဟာတော့ နက္ခတ်ဗေဒပညာရှင်များကို အကြပ်ရိုက်နေစေပါတယ်။\\n\\n\n\nဒါပေမယ့် လက်ရှိမှာတော့ ဘာကိုမှ သုံးသပ်ချက်မချနိုင်သေးပါဘူး။ ယခု အားထုတ်မှုများဟာ အလွန်ကို ကန့်သတ်ခံထားရတဲ့ အတိုင်းအတာမှာသာ ရှိသေးပြီးတော့ နောက်ထပ် အချက်အလက်များ လိုအပ်နေပါသေးတယ်။",
      "img": "https://i0.wp.com/www.curiositymm.org/wp-content/uploads/2019/11/distant-galaxies.png?w=752&ssl=1",
      "claps": 1,
      "comments_count": 0
    },
    "8713824830": {
      "id": "8713824830",
      "title": "မဟာပေါက်ကွဲမှုသီအိုရီအား သဘောမတူနိုင်သေးသည့် နိုဘယ်ဆုရ ထိပ်တန်းသိပ္ပံပညာရှင်တစ်ဦး၏အမြင်",
      "date": "November 15, 2019",
      "body": "နိုဘယ်ဆုရ သိပ္ပံပညာရှင်တစ်ဦးဖြစ်သူ James Peebles က သိပ္ပံအသိုင်းအဝိုင်းတစ်ခုလုံးကို အနည်းငယ် သွေးတိုးစမ်း ပြောကြားသွားခဲ့တဲ့ အရာတစ်ခုရှိပါတယ်။ သူက ကျွန်တော်တို့ စကြဝဠာကြီးတစ်ခုလုံးရဲ့ အစောဆုံးကာလအပိုင်းအခြားလေးကို “မဟာပေါက်ကွဲမှုကြီး(Big Bang)” လို့ ခေါ်ဝေါ်သုံးစွဲနေတာဟာ အရမ်းကြီးတော့ သဘာဝမကျဘူးလို့ ဆိုပါတယ်။ (မဟာပေါက်ကွဲမှုကြီးဆိုတာကတော့ Big Bang ကို ဆီလျော်အောင် ဘာသာပြန်ထားတာသာဖြစ်ပြီး တကယ်တော့ အနည်းငယ် လွဲနေပါတယ်။ Big Bang ရဲ့ မူရင်းအဓိပ္ပာယ်ကတော့ တစ်စုံတစ်ခုတည်းက “ဘန်း” ဆိုပြီး ပေါက်ကွဲထွက်သွားတာကို ရည်ညွှန်းထားခြင်းဖြစ်ပါတယ်။)\\n\\n\n\nမဟာပေါက်ကွဲမှုသီအိုရီ: စကြဝဠာကြီး ဘယ်လိုစတင်ဖြစ်ပေါ်ခဲ့သလဲ\nAFP ရဲ့ ဖော်ပြချက်အရ Peebles ရဲ့ အဓိက ပြဿနာကတော့ ဒီ အရာကြီးတစ်ခုလုံးဟာ တကယ်ဖြစ်ခဲ့သလားဆိုတာကို စမ်းသပ်နိုင်ဖို့အတွက် ခိုင်မာတဲ့ နည်းလမ်းမရှိသေးဘူးလို့ ဆိုလိုထားပါတယ်။ စကြဝဠာကြီးဟာ တဖြည်းဖြည်း အပြင်ကို ပြန့်ကား ပေါက်ကွဲနေတယ်ဆိုတာအတွက် ခိုင်မာတဲ့ သက်သေရှိပါတယ်။ ဒါပေမယ့် တစ်ခုတည်းသော အမှတ်ကလေးကနေ တစ်စုံတစ်ခုရဲ့ လက်ချက်ရောက် “ဘန်း” ကနဲ့ စတင်ပေါက်ကွဲလာတာအတွက်တော့ သက်သေမရှိသေးဘူးလို့ ထောက်ပြထားပါတယ်။\\n\\n\n\n“စကြဝဠာကြီးဟာ တစ်စုံတစ်ခုသော အကြောင်းအရင်းကြောင့် အမှတ်တစ်မှတ်တည်းကနေ ပေါက်ကွဲဖြစ်ပေါ်လာတယ်လို့ တွေးနေရတာဟာ အနည်းငယ် ကသိကအောက်နိုင်နေပါသေးတယ်။ သူ့အတွက် ခိုင်မာတဲ့ သက်သေ သီအိုရီ တစ်ခုမှ မရှိသေးပါဘူး” လို့ သူက ပြောကြားခဲ့ပါတယ်။\\n\\n\n\nစကြဝဠာကြီး ဘယ်က စဖြစ်လာသလဲဆိုတာကို မဟာပေါက်ကွဲမှုကြီးကလွဲပြီး အခြားဖြေရှင်းပေးနိုင်မယ့် သီအိုရီတစ်ခုလည်း Peebles မှာ လက်ကိုင်မရှိသေးပါဘူး။ ဒါပေမယ့် သူ့တွေးတောပုံဟာလည်း သိပ္ပံရှုထောင့်ကနေ ငြင်းလို့တော့ မရပါဘူး။ သက်သေမရှိတဲ့အရာတစ်ခုကို ကိုယ့်စိတ်ကျေနပ်မှုအတွက်နဲ့ တစ်စုံတစ်ခု၊ တစ်စုံတစ်ယောက်က ဖန်ဆင်းလိုက်တယ်လို့ ယုံကြည့်လိုက်မယ်ဆိုတာဟာ သိပ္ပံနည်းလမ်းနဲ့ မကိုက်ညီပါဘူး။\\n\\n\n\nဒါပေမယ့် Peebles က လုံးဝကြီး ငြင်းဆန်ထားတာတော့ မဟုတ်ပါဘူး။ လက်ရှိအချိန်မှာတော့ စကြဝဠာကြီးရဲ့ လက်ရှိအခြေအနေကို Big Bang ထက်ပိုပြီး နီးစပ်စွာ ရှင်းပြပေးနိုင်မယ့် သီအိုရီ၊ ယူဆချက်များ မရှိသေးဘူးလို့လည်း ပြောကြားသွားပါတယ်။ သူဟာ မဟာပေါက်ကွဲမှုသီအိုရီကို ကြိုက်နှစ်သက်ခြင်းမရှိသေးပေမယ့် သူ့ကိုပဲ အခြေခံကာ ယူဆတွက်ချက်မှုများ ပြုလုပ်နေဆဲဖြစ်တယ်လို့ ပြောကြားသွားခဲ့ပါတယ်။",
      "img": "https://i0.wp.com/www.curiositymm.org/wp-content/uploads/2019/11/big-bang.jpg?w=752&ssl=1",
      "claps": 0,
      "comments_count": 1,
      "comments": {
        "4972488827": {
          "id": "4972488827",
          "text": "",
          "img": "",
          "user": {
            "id": "6598211102",
            "name": "koko",
            "profile": ""
          }
        }
      }
    },
    "5771183606": {
      "id": "5771183606",
      "title": "နိုင်းမြစ်ဟာ နှစ်ပေါင်း သန်း ၃၀ ခန့်ကြာအောင် ဘယ်လိုတည်တည်ငြိမ်ငြိမ်စီးဆင်းနေခဲ့သလဲ",
      "date": "November 13, 2019",
      "body": "ကမ္ဘာပေါ်မှာ အရှည်ဆုံးမြစ်တစ်စင်းဖြစ်တဲ့ နိုင်းမြစ်(Nile) ဟာ ကမ္ဘာပေါ်က သဘာဝအံ့ဖွယ်ထဲမှာ ချန်ရစ်ထားလို့ မရတဲ့ အရာတစ်ခုဖြစ်ပါတယ်။ စာတမ်းအသစ်တစ်ခုအရ နိုင်းမြစ်ဟာ နှစ်ပေါင်း သန်း ၃၀ ခန့်ကြာအောင် အခုလို စီးဆင်းနေပြီး ဘေးတစ်ဝိုက်မှာရှိတဲ့ သက်ရှိများ၊ ပထဝီအနေအထားများကို အထောက်အကူပြုနေခဲ့တယ်လို့ ဆိုပါတယ်။\n\nအဆိုပါ စာတမ်းထဲမှာ တစ်ဆက်တည်းဆိုသလိုပဲ ဒီလိုအချိန်ကြာမြင့်စွာ လမ်းကြောင်းပြောင်းလဲခြင်း၊ တိမ်ကောသွားခြင်းမရှိပဲ ဘာကြောင့် စီးဆင်းနေနိုင်သလဲဆိုတာကိုပါ ရှင်းပြထားတဲ့အချက်များ ပါဝင်ပါတယ်။ ဒီမြစ်ကြီးရဲ့ အောက်မှာရှိနေတဲ့ အပေါ်ယံ ကျောက်ချပ်လွှာဟာ conveyor-belt (ပြေးတဲ့စက်များမှာပါတဲ့ ဒလက်ပြား) ကဲ့သို့ ပြုမူနေခြင်းကြောင့် ဒီနေရာမှာ တည်မြဲနေရခြင်းဖြစ်တယ်လို့ သုံးသပ်ထားပါတယ်။ ဒါကိုကြည့်ခြင်းအားဖြင့် နိုင်းမြစ်ဟာ ကျွန်တော်တို့ အရင်က တွေးထင်ခဲ့တာထက်လည်း များစွာ ပိုမိုသက်တမ်းရင့်နေနိုင်တယ်လို့ ခန့်မှန်းနိုင်ပါတယ်။\n\nဒီစာတမ်းနဲ့ အပြိုင် အနုမာနယူဆချက်တစ်ခုကတော့ နိုင်းမြစ်ဟာ လွန်ခဲ့တဲ့ နှစ်ပေါင်း ၆ သန်းခန့်က ရေစီးဆင်းတဲ့ ပထဝီပိုင်းဆိုင်ရာ basin က အရှေ့အာဖရိကန် အက်ကြောင်းနဲ့ ဆက်စပ်သွားစဉ်မှာ ဖြစ်ပေါ်ခဲ့တယ်လို့ တင်ပြထားပါတယ်။\n\nအခုဒီ အသစ်ထွက်ရှိတဲ့ နှစ်ပေါင်းသန်း ၃၀ ဆိုတဲ့ အနုမာနယူဆချက်ဟာ အသစ်လုံးလုံးမဟုတ်ပေမယ့် သူတင်ပြထားတာအတွက် ခိုင်မာတဲ့ အကြောင်းအရင်းတစ်ခုကို တင်ပြထားသလို ပထဝီပိုင်းဆိုင်ရာ မော်ဒယ်ဒီဇိုင်းများကိုပါ တင်ပြထားပါတယ်။ ထို့အပြင် အီသီယိုးပီးယားက ကုန်းမြင့်ဒေသများမှာ ရှိနေတဲ့ ချော်ရည်ကျောက်ခဲများဟာ နိုင်းမြစ်ဝန်းတစ်လျှောက်မှာတွေ့ရတတ်တဲ့ ကျောက်များနဲ့ ဆင်တူနေတယ်ဆိုတာကိုလည်း ထောက်ပြထားပါတယ်။\\n\\n\n\nကမ္ဘာကြီးရဲ့ အပေါ်ယံ ကျောက်ချပ်လွှာက ရွေ့လျားမှုများကြောင့် အီသီယိုးပီးယားဘက်မှာ ကုန်းမြင့်များ ပေါ်ထွက်လာရခြင်းဖြစ်တယ်လို့ စာတမ်းအတွင်းမှာ ဖော်ပြထားပါတယ်။ နှစ်ပေါင်း သန်း ၃၀ အတွင်းမှာ ဒီကုန်းမြင့်များက ၁ မိုင်နီးပါးအထိ တဖြည်းဖြည်း ပြန်လည်နိမ့်ဆင်းနေပြီး ထိုအရာကပဲ နိုင်းမြစ်ကြီးကို အခုလို တည်တည်ငြိမ်ငြိမ်စီးဆင်းနေစေခြင်းဖြစ်တယ်လို့ ဆိုပါတယ်။\\n\\n\n\nဒီလို ပထဝီပိုင်းဆိုင်ရာ setup သာ မရှိဘူးဆိုရင် နိုင်းမြစ်ဟာ အနောက်ဘက်ကို တဖြည်းဖြည်း ရွေ့လျား၊ ပြောင်းရွှေ့ပြီးသား ဖြစ်နိုင်ပါတယ်။ ပြီးတော့ လူ့အဖွဲ့အစည်း ယဉ်ကျေးမှုတို့ဟာလည်း နိုင်းမြစ်နဲ့ ဒီလိုပထဝီအနေအထားတို့အပေါ်မှာ မြစ်ဖျားခံခဲ့ပါတယ်။\\n\\n\n\nဒီစာတမ်းက အခုလို နိုင်းမြစ်ဟာ နှစ်ပေါင်းသန်း ၃၀ နီးပါး သက်တမ်းရှိတယ်ဆိုတဲ့အချက်ကိုတင်မကပဲ ကုန်းမျက်နှာပြင်အပေါ်မှ ပထဝီအနေအထားနဲ့ မြေအောက်မှ ပထဝီအနေအထားတို့ ဘယ်လို အပြန်အလှန် အကျိုးသက်ရောက်နေသလဲဆိုတာနဲ့ မြစ်များကို လေ့လာခြင်းဖြင့် မြေအောက်မှ အခြေအနေများကိုလည်း ခန့်မှန်းတွက်ချက်နိုင်ကြောင်း ထောက်ပံ့ပေးသွားခဲ့ပါတယ်။\\n\\n\n\nအခု သုတေသီများက ဒီအချက်များကို အခြေခံပြီးတော့ ကမ္ဘာပေါ်က အဓိက မြစ်ကြီးများကိုပါ ဆက်လက်လေ့လာသွားဖို့ ပြင်ဆင်နေကြပါတယ်။ အခုဒီစာတမ်းဟာ ဒီကြီးကျယ်လှတဲ့ မြစ်ကြီးနိုင်း နဲ့ပတ်သက်ပြီး ပဟေဠိများကို ဖြေရှင်းပေးနိုင်မယ်လို့ မျှော်လင့်နိုင်ပါတယ်။",
      "img": "https://i2.wp.com/www.curiositymm.org/wp-content/uploads/2019/11/nile.png?w=752&ssl=1",
      "claps": 3,
      "comments_count": 1,
      "comments": {
        "4972488827": {
          "id": "4972488827",
          "text": "",
          "img": "",
          "user": {
            "id": "6598211102",
            "name": "koko",
            "profile": ""
          }
        }
      }
    }
  }
}